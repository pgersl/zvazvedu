---
title: Zvaž vědu Brno 2025
date: 2025-03-06
layout: report

headerTitle: "Zvaž vědu! podruhé v Brně"
headerText: "Ohlédnutí za Zvaž vědu! Brno 2025"
headerImg: "/media/imgs/base/mark-blk.png"

yt: "https://www.youtube.com/playlist?list=PL1NMrPWjk08R2GR8bAcDjt-a1cRGd1KMo"
---

Ve čtvrtek 6. března se v prostorách Hvězdárny a planetária Brno konal další ročník unikátní studentské akce Zvaž vědu!. Středoškoláci, kteří se věnují výzkumu a vědě již během svého studia, zde představili své příběhy, projekty i konkrétní cesty, jak se do světa vědy zapojit.

Oproti minulému roku se počet účastníků v Brně více než zdvojnásobil a poprvé tak padla hranice 100 návštěvníků. Program se proto přesunul z přednáškového sálu rovnou do hlavního digitária Hvězdárny.

V úvodu přivítal účastníky ředitel Hvězdárny a planetária Brno Jiří Dušek, který vyjádřil radost nad rostoucím zájmem o vědu mezi mladými lidmi. Zdůraznil, že student, který se dnes zajímá o vědecká témata, už není ve třídě exotem – věda je zkrátka sexy.

Slova se následně ujal i Jan Herzig, hlavní organizátor Zvaž vědu! Plzeň, který představil celorepublikový koncept této studentské iniciativy a povzbudil přítomné, aby akci využili nejen pro inspiraci, ale i k navazování nových kontaktů.

Pak už následoval první blok studentských přednášek. Anna Černá přiblížila proces psaní odborné práce SOČ, Tomáš Datinský sdílel svou zkušenost nejen s SOČ, ale i se stážemi v biotechnologických firmách a možnostmi, které pro středoškoláky nabízí JCMM v Jihomoravském kraji.

Po krátké přestávce se slova ujali další tři mladí badatelé. Simon Klinga představil projekt studentského týmu LASAR, který vyslal do vesmíru vlastní družici. Michal Křipač ukázal, že vědu lze s dostatečným nadšením dělat i doma, a závěrečnou přednášku si připravil Sebastian Matoušek, který publikum fascinoval svým vývojem humanoidních robotů. Svými úspěchy zaujímá nejen na české, ale i světové scéně.

Součástí programu byl i blok prezentací institucí, které mladé vědce podporují – mezi nimi zástupci VUT, Mendelovy univerzity a Masarykovy univerzity. Nechyběly ani organizace jako ESERO, JCMM či ESA BIC, které představily možnosti zapojení do vědeckých aktivit již během střední školy.

Za tři hodiny zaznělo pět inspirativních studentských přednášek a představilo se pět partnerských institucí. Celkem se akce zúčastnilo více než 100 nadšených středoškoláků, kteří byli ochotni obětovat odpoledne a přijít načerpat inspiraci pro vlastní vědecké cesty.

Zvaž vědu! Brno 2025 však rozhodně nebylo poslední. Už nyní se těšíme na další ročníky – v Brně i jinde po republice.

Záznamy všech přednášek z letošního ročníku budou zveřejněny na našem YouTube kanále. Fotografie z proběhlé akce i aktuální informace o našich dalších aktivitách naleznete na našich webových stránkách a instagramovém profilu.

Velké poděkování patří Hvězdárně a planetáriu Brno a organizaci ESERO, bez jejichž podpory by se akce nemohla uskutečnit. Děkujeme také partnerům: JCMM, VUT Brno, MendelU, Prezentiáda, Pro Středoškoláky, Buď Aktivní, STEM Hub, YSpace, MUNI, JIC a ESA BIC.


{{< program/divider >}}

{{< program/brno25 >}}