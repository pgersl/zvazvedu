---
title: Zvaž vědu Plzeň 2024
date: 2024-11-15
layout: report

headerTitle: "Druhé Zvaž vědu! v Plzni"
headerText: "Ohlédnutí za Zvaž vědu! Plzeň 2024"

yt: "https://www.youtube.com/playlist?list=PL1NMrPWjk08TqugSEkfgSzry_AjJ-T_cN"
---

V pátek 15. listopadu proběhl na Fakultě aplikovaných věd Západočeské univerzity v Plzni druhý ročník unikátní akce Zvaž vědu! Středoškoláci středoškolákům představili ty nejzajímavější oblasti výzkumu, které hýbou současným světem.

Na FAV ZČU dorazilo více než 300 středoškoláků ze 17 různých škol napříč celým Plzeňským krajem, od Plas přes Plzeň až po Domažlice. Největší zastoupení mezi účastníky mělo Masarykovo a Mikulášské gymnázium v Plzni a rovněž domažlické gymnázium.

Celou akcí provedli návštěvníky jako moderátoři hlavní organizátoři Jan Herzig a Matyáš Matta. Slavnostní zahájení proběhlo v 9 hodin v jednom z největších sálů celé Západočeské univerzity. “Věda, to je lidská snaha pochopit svět kolem sebe. Plyne z naší vrozené zvídavosti a její podstatou je pokládání otázek a hledání odpovědí. S každou odpovědí však vyvstávají další otázky. Jde zkrátka o nikdy nekončící dobrodružství poznání, “ uvedl na samém začátku dne Jan Herzig.

Celou iniciativu přišlo podpořit i několik významných osobností. Mezi nimi i ministr pro vědu, výzkum a inovace Marek Ženíšek. “Když jsem dostal pozvánku, tak jsem samozřejmě neváhal, protože to považuji za naprosto zásadní a důležitou akci nejen pro vás, ale i pro celou oblast vědy a výzkumu. Aby tu bylo propojování vědy a výzkumu s mladými lidmi, zvlášť pokud si o to sami říkají, “ uvedl ve svém úvodním proslovu ministr.

Dalším vzácným hostem byl i senátor Parlamentu ČR Jiří Dušek, jenž přijel oficiálně zastoupit předsedu senátu Miloše Vystrčila. “Jsem rád, že jsem tady. Zúčastnil jsem se i Zvaž vědu! v Brně před měsícem, takže vidím, jak je to úžasná akce, “ řekl senátor.

Nesměl chybět ani proslov rektora Západočeské univerzity Miroslava Lávičky: “Jsme strašně rádi, že akce Zvaž vědu! se koná právě na půdě Západočeské univerzity a že se koná již podruhé. Když se něco koná poprvé, tak se to děje, když podruhé, tak už je to tradice. A budu velmi rád, pokud tato tradice bude pokračovat i nadále, “ pronesl v zahájení rektor.

Poté už nadešel prostor na hlavní část programu, přednášky. Pozvání letos přijalo 18 talentovaných středoškoláků z celého Česka, kteří i přes svůj nízký věk mají neobvyklé zkušenosti. Zabývají se výzkumem na různých vědeckých ústavech a univerzitách, účastní se mezinárodních vědeckých veletrhů, vyhrávají celosvětové soutěže.

Na stovky účastníků čekalo celkem 12 přednášek, vždy dvě souběžně ve velkém a malém sále. V přednáškách byly poutavým způsobem představeny ty nejaktuálnější a nejzajímavější oblasti současné vědy a techniky. Mezi nimi například umělá inteligence, kvantové technologie, jaderná fúze, průmysl budoucnosti, moderní materiály, úprava DNA a mnoho dalšího.

Největší úspěch zaznamenala přednáška středoškolského týmu LASAR, který v dubnu letošního roku ovládl celosvětovou soutěž Conrad Challenge v americkém Houstonu s nápadem na restartování a deorbitaci družic na oběžné dráze Země. V každé přednášce nechyběl ani výčet možností, jak se danému oboru začít věnovat již právě během studia na střední škole.

V průběhu celého dne také byly na chodbě u přednáškových sálů připraveny různé stánky. Největší popularitu si vydobyl chemický stánek, který účastníky bavil rozmanitými experimenty například s kapalným dusíkem nebo tzv. sloní pastou. Mnoho lidí zaujal i stánek týmu LASAR, u kterého si mohli prohlédnout i model družice LASARsat, která se vydá do vesmíru možná již v tomto roce. U dalších stánků se pak představily organizace pořádající zajímavé aktivity pro zapálené středoškoláky, například soutěž Pišqworky, Ekologickou olympiádu, seminář M\&M, KSICHT nebo vzdělávací kurzy od Centra talentované mládeže.

Aby byl den pro všechny účastníky ještě příjemnější, byla připravena i svačinová a obědová přestávka. V nabídce byly bagety, řízky i zákusky. Na každého návštěvníka pak čekaly i drobné dárky, propiska, placka a praktický kelímek s naším logem. Pro každého byly připraveny i letáčky s programem a na závěr nechyběla soutěž o trička a batohy.

Fakulta aplikovaných věd nabídla i možnost nahlédnout přímo do svých specializovaných laboratoří. Několik desítek studentů se zúčastnilo celkem pěti exkurzí, v rámci kterých mohli nahlédnout do laboratoří katedy fyziky a mechaniky, robotického skleníku na katedře kybernetiky, zhlédnout vláček SMART TRAIN ovládaný mozkovými vlnami a dozvědět se něco o virtuální realitě.

Od loňského roku se podařilo koncept akce přenést také do Brna. I zde se těší velkému zájmu ze strany studentů. Iniciativu ocenila i řada pedagogů a ředitelů gymnázií z celé ČR, což dokazuje pozvání organizátorů na významné oborové konference. Svým dosahem a popularitou se tak jedná o opravdu unikátní projekt. Velkým cílem do budoucna je rozšířit ho do dalších měst, pořádat i menší podobné akce a rozšířit přítomnost na sociálních sítích.

“Už podruhé se nám potvrdilo, že mezi středoškoláky je opravdu velký zájem o přírodní vědy. Letošní program je opravdu úžasnou ukázkou těch nejvíce vzrušujících témat, kterými se přírodní vědy právě teď zabývají. Všichni přednášející předvedli opravdu perfektní výkon v tom, jak srozumitelnou a zábavnou formou dokázali publiku předat informace o ne úplně jednoduchých tématech. Pro nás organizátory se letos stalo ohromnou poctou a odměnou uznání od pana ministra, senátora a rektora. To spolu s úsměvy na tvářích účastníků nás motivuje k pokračování v podobných aktivitách, “ shrnul letošní ročník hlavní organizátor Jan Herzig.

Přednáškový den se uskutečnil za významné podpory Plzeňského kraje, Fakulty aplikovaných věd Západočeské univerzity v Plzni, střediska volného času Radovánek a iniciativy GoHigher. Děkujeme za vloženou důvěru a těšíme se na další spolupráci!

Záznamy všech přednášek z letošního ročníku budou zveřejněny na našem YouTube kanále. Fotografie z proběhlé akce i aktuální informace o našich dalších aktivitách naleznete na našich webových stránkách a instagramovém profilu.

{{< program/divider >}}

{{< program/plzen24 >}}